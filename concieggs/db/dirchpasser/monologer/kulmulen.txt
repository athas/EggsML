Goddag, mit navn er Brisling -- Jeg er hav-forfatter.

Det er mig der skriver fiskeri-noteringerne. 

Som for øvrigt nu skal lægges ind under Hav-hav.

Ved det, at jeg ikke bryder mig om TV avisen -- man kan ikke pakke fisk ind i
den...

Ellers så kan jeg kun sige, at jeg har haft en meget lykkelig barndom.

Min mor kaldte altid ud af vinduet: "Briiiiiisling -- ka' du så komme op og få
din varme mad."

-"Hva' ska' jeg ha' mor?"

-"Koldskål."

Jeg sagde altid til mig selv: Brisling -- der er en verden under havet.  Forsk
den.

Og det gjorde jeg. 

Jeg startede ude på Galle & Jessen som frømand.

Men øh da de syntes at jeg var noget overfladisk, så blev -- så blev jeg dykker.

Og da det hurtigt viste sig at jeg var god nok på bunden, så tjente jeg mange
penge, som jeg omgående satte i Doggerbanken.

Jeg tror nok at min store interesse for fisk, stammer fra mine forældre, der
ofte opholdt sig ved havet -- så ofte, at da jeg kom til verden, der blev jeg
taget med tang.

Allerede året efter var min mor med rogn igen -- det var min lillebror -- han blev
taget med flue -- spy fyr...

Han er for øvrigt ornitolog, men det er ikke rigtig noget for mig, De ved Fugl i
går, fugl i dag og fugl igen i morgen.  Og jeg synes heller ikke der er rigtigt
noget format over det, jeg mener -- en Mudderklire, for eksempel -- den lægger
højst en tre fire æg, mens en kulmule -- lægger tre fire millioner -- når den
først har smidt bukserne...

Det var en vits...

Jeg får dem henne i vores fiskeforening, hvor vi ofte sidder og udveksler
vandede vittigheder.

Jeg havde forresten en meget hyggelig aften for nylig derhenne, jeg havde -- en
dame fra Holbæk til bords -- Fru Sildehovede... Jeg tror nok hun havde en lille
én på, for pludselig sagde hun til mig: "Sig mig engang -- en citron -- har den to
ben"??

Jeg sagde: "Neeej, det tror jeg -- bestemt ikke at den har."

Så sagde hun: "Nå, jamen så må det være kanariefuglen jeg har presset..."

Vi havde også inviteret fiskeri-minister Nordmann, men han gik hurtigt igen
meget fornærmet, fordi der ikke var fiske-bestik -- Han var gaffel bitter...

Så han tog ud til Jens-Otto Kragh og fik Helleflynder...

Dagen efter hørte jeg for øvrigt at han fløj til Grønland, hvor han mødte
Johannes Hvael, hehe -- der var deroppe for at optræde sammen med tre grønlandske
syngepiger -- Tran Sisters...

Meget meget meget meget meget meget søde piger, ualmindelig søde piger, jeg ved
det for de -- ligger som nummer et på Sukkertoppen...

Nå, men det var et lille sidespring, et af medlemmer af vores fiskeforening
havde udsat en præmie -- en flyvetur til Marstal med Ærø Løjd...  Og da vi ikke
ku' blive enige om hvem der skulle ha' den, så trak vi lod -- og jeg vandt.  Så,
nu har han bid igen derhenne, ham den mærkelige, denne gang tror jeg det er en
kulmule...

Nej, det er en koks-måtte...

Han er meget mærkelig -- Forleden dag mødte jeg ham gående hernede ved kajen.
Han gik hele tiden frem og tilbage og sagde: "36 -- 36 -- 36..."

Og så gik jeg hen til ham og sagde: "Hvorfor går De hele tiden og siger 36 ?"

Så sagde han: "Prøv og kig ned i vandet"...

Og så kiggede jeg ned i vandet -- og Tænk, ved De hvad han gjorde..??  Han gav
mig et spark bagi, og lige i det jeg røg ud over bolværket, så hørte jeg ham
sige... "37"...

Nå, men jeg kom jo så til Marstal, og jeg skal ærligt indrømme at allerede den
første aften der plumpede jeg sgu i igen.

Jeg røg ind i en lille øh -- søtunge... fik hende med op på mit hummer...

Og jeg kan godt love Dem for, at det blev ikke noget jomfru-hummer...  Der røg
jeg ind i en stime.

Næste morgen var jeg træt, meget træt, ualmindelig træt, så jeg ringede ned og
bestilte et solidt morgenmåltid til mig selv -- og en gulerod og et salathovede
til hende.

Portieren, portieren sagde: "Skal fruen virkelig ikke ha' andet"?  Ved De hvad
jeg svarede, ved De hvad jeg svarede...??..

"Nej, for nu vil jeg gerne se om hun osse spiser som en kanin."

Han får aldrig fat i en kulmule på den måde.

Ikke ikke ikke ikke medmindre han bruger silde-lot eller makrel-børv, det kræver
hjerne at fange sådan en kulmule, og det er ikke ligefrem det han lider af.

Han ku' trænge til en hjernetransplation -- det kan man jo få nu, jeg var inde og
høre på sådan en hjerne for nylig, for tænk hvis man ku' finde en der var fyldt
med fisk og skaldyr, men ved De hvad de kostede -- ved De hvad de kostede??

Man ku' få en til 10.000 kroner, der havde tilhørt en kendt komponist, men det
var ikke rigtigt noget for mig.

Så havde de en til 25.000 kr. der havde tilhørt en stor videnskabsmand og
filosof, men det var heller ikke rigtigt noget for mig...

Så havde de altså en til femoghalvfjersenstyve-tusind kroner, der havde tilhørt
Hilmar Baunsgaard.

Og så sagde jeg: "Femoghalvfjersenstyve-tusind kroner det er mange penge --
hvorfor er den så dyr i forhold til de andre??"

Ved De hvad de svarede -- ved De hvad de svarede??

"Den har aldrig været brugt"...

Nå, men jeg -- har -- jo -- osse -- min egen...

Og jeg ved dog at ansjosen er den eneste fisk, der ligger på æg...

Og jeg ved også hvad det er for en fisk der hjælper mest med til forureningen af
vore farvande herhjemme -- det er den elektriske ål, ved De hvorfor?? - Den lader
vandet...

Han er meget mærkelig. Han kommer en del i vores fiskeforening.

Forleden dag der havde vi ålegilde, og pludselig var han forsvundet.

Jeg tænkte, nå han er nok bare ude og sove rusen ud, ikke...

Men pludselig kom han tilbage, meget bleg om gællerne, med sin bilnøgle i hånden
og så sagde han: "DER ER EN DER HAR STJÅLET MIN BIL... JEG HAVDE DEN LIGE HER
FOR ENDEN... JEG HAVDE DEN LIGE HER PÅ SPIDSEN, OG PLUDSELIG VAR DEN VÆK"!!

Så sagde jeg: "ja det er godt med dig, gå du hen og meld det på
politistationen".

"DET GØR JEG OSSE... DER ER EN DER HAR STJÅLET MIN BIL... JEG HAVDE DEN LIGE HER
PÅ SPIDSEN!!"

Så sagde jeg: "Ja, gå hen og meld det på politistationen, men inden du går
derhen, synes jeg lige du sku' tage og lyne dine bukser op"..

Så så han ned og så sagde han: "HVAD SATAN -- SÅ ER DER OSSE EN DER HAR STJÅLET
MIN PIGE!..."

Nu er han smidt ud af vores fiskeforening -- fordi han snørede alle.

Han er bolighaj og spiller på traverbanen.

Men hans hest kommer altid så sent i mål, at den må liste sig ind i stalden for
ikke at vække sine sovende kammerater, hahaha...

Og det tror jeg faktisk at jeg vil gøre nu, og for at komme pænt herfra, så har
jeg egentlig engageret en klap-torsk -- men han er selvfølgelig ikke kommet.

Vil De ikke hjælpe mig -- med, med lufferne...??
